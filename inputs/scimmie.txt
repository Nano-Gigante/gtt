Da quando King Kong è apparso per la prima volta sul grande schermo nel 1933, quel gigantesco scimmione immaginario ha mostrato al pubblico di tutto il mondo un comportamento che i gorilla hanno realmente: l’azione di battersi il petto.

Ma forse sorprenderà sapere che, al di là delle ipotesi formulate dagli scienziati, le prove tangibili del motivo per cui talvolta i gorilla maschi si battono il petto sono piuttosto scarse.

FEMMINE CONTRO MASCHI: GUERRA TRA SCIMMIE

FEMMINE CONTRO MASCHI: GUERRA TRA SCIMMIE
Un gruppo di femmine di entello scaccia dei maschi invasori che cercano di uccidere i loro cuccioli. Filmato dalla serie “Istinti primordiali”.
“È una manifestazione molto suggestiva” spiega Edward Wright, esperto di primati presso il Max Planck Institute for Evolutionary Anthropology in Germania. “Di certo incute paura, ti fa pensare che è meglio rimanere alla larga”.

Paradossalmente, nonostante l’azione di battersi il petto possa sembrare una manifestazione di aggressività da parte dei maschi di gorilla di montagna, una nuova ricerca di Wright mostra che quel comportamento potrebbe invece prevenire la violenza tra questi massicci animali che possono raggiungere l’impressionante peso di 220 kg.

I gorilla di montagna vivono in gruppi familiari dai forti legami guidati dai maschi silverback (che devono il nome al color argento della schiena), la cui autorità è costantemente messa in discussione da altri maschi. Mostrando la loro stazza, il loro status di accoppiamento e le capacità di lotta tramite suoni che possono viaggiare a lunga distanza nelle fitte foreste pluviali, i silverback avvisano i potenziali sfidanti che forse è meglio pensarci due volte prima di scatenare una rissa.

Per studiare il comportamento con una precisione mai vista, Wright e i suoi colleghi hanno trascorso oltre 3.000 ore a osservare i gorilla di montagna a rischio di estinzione nel Parco Nazionale dei Vulcani in Ruanda.

Combattendo le punture di insetto e percorrendo i sentieri montani e accidentati del parco, tra il 2014 e il 2016 gli scienziati hanno osservato oltre 500 episodi di battito del petto in 25 esemplari maschi. Sono rimasti a distanza di sicurezza dagli animali che sono abituati alla presenza dei ricercatori ma rimangono altamente vulnerabili alle malattie umane.

Gli scienziati, il cui lavoro è stato in parte finanziato dalla National Geographic Society, hanno utilizzato apparecchiature audio per registrare le frequenze dei battiti del petto nonché il numero di colpi e la durata di ciascuna manifestazione. Infine, hanno indagato il rapporto tra queste variabili e le dimensioni dei gorilla. A questo scopo il team ha analizzato le fotografie per misurare l’ampiezza massima delle spalle di ciascun animale.

I risultati hanno dimostrato che i gorilla di montagna più grandi producevano suoni a frequenze più basse rispetto ai gorilla più piccoli, forse perché gli esemplari più grandi hanno sacche d’aria di dimensioni maggiori vicino alla laringe. Ciò significa che battersi il petto non è solo una manifestazione visiva ma è anche quello che lo studio chiama “chiaro segnale di abilità competitiva”, non dissimile dal verso dell’alligatore o dal mugghio del bisonte.

Sebbene studi precedenti abbiano indicato che le dimensioni corporee del gorilla sono correlate al dominio e al successo riproduttivo, l’idea che battersi il petto comunichi alcune di queste informazioni era finora solo ipotetica, secondo lo studio pubblicato nella rivista Scientific Reports.

“Lo pensavamo e ne avevamo il sospetto, ma non c’erano dati effettivi a sostegno di questa tesi”, spiega Roberta Salmi, esperta di primati e direttrice del Primate Behavioral Ecology Lab presso l’Università della Georgia, che non ha legami con questa ricerca. “Sono stata contenta di vedere finalmente questi risultati”.